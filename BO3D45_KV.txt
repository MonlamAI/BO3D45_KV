།།ཀུན་མཁྱེན་ཆེན་པོ་ལ་བསྟོད་པ་ཛམྦུའི་འཁྲི་ཤིང་ཞེས་བྱ་བ།  ན་མོ་གུ་རུ་ཛྙཱ་ན་ཡེ།  ཀ༷་དག༷་ཀློ༷ང་ཆེན༷་དགོངས་པར་དབང་བསྒྱུར་བས།  །ཁ༷་ཙམ་མ་ཡིན་དོན་གྱི་ཐམས་ཅད་མཁྱེན།  །ག༷་བུར་འཛིན་ལྟར་དྲི༷་མེད༷་ཐར་མཆོག་གིས།  །ང༷་བདག་གདུང་སེལ་འོད༷་ཟེར༷་སྤྲོ་དེར་འདུད།  ༡  །ཅ༷་ཅོ་རྣམ་སྤངས་གཞོམ་བྲལ་ནཱ་དའི་སྒྲ།  །ཆ༷་མེད་དབུ་མའི་དབྱིངས་སུ་སྒྲོག་པ་ལས།  །ཇ༷་ཆང་སྐྱེམས་ཀྱིས་མི་མཚོན་ལུང་རྟོགས་ཆོས།  །ཉ༷་རྒྱས་ཀུནྡཱ་འཛུམ་བཞིན་སྩོལ་ལ་འདུད།  ༢ །ཏ༷་ཐཱ་ག་ཏས་ལེགས་གསུངས་བདེན་གཉིས་ལམ།  །ཐ༷་དད་མོས་པའི་རྗེས་འགྲོ་ཐེག་ཀུན་རྩེ།  །ད༷་གཟོད་བསྐྱར་གྲོལ་ལས་འདས་རྫོགས་པ་ཆེ།  །ན༷་མར་ཁོར་ཡུག་མཉམ་པར་རོལ་དེར་འདུད།  ༣  །པ༷་སངས་ལྟར་དཀར་སྨོན་འཇུག་བདུད་རྩིས་རོལ།  །ཕ༷་རོལ་ཕྱིན་ལམ་སྟེང་འཐུང་བཞད་པ་ལས།  །བ༷་མཆོག་ཙིནྟཱ་མ་ཎི་ཇི་བཞིན་དུ།  །མ༷་ལུས་འགྲོ་བའི་རེ་འདོད་སྐོང་ལ་འདུད།  ༤  །ཙ༷་རི་ཏྲ་སོགས་གནས་ཡུལ་ཕྱག་རྒྱ་རུ།  །ཚ༷་གྲང་ཁུར་དུ་བཟོད་པའི་དཀའ་སྤྱད་ཀྱིས།  །ཛ༷་ཧུའི་རྒྱུན་བཞིན་བསྐྱེད་རྫོགས་ཏིང་འཛིན་དང་།  །ཝ༷་ལྟར་རི་སུལ་དབེན་པར་སྦས་དེར་འདུད།  ༥  །ཞ༷་རེངས་བྲལ་བའི་གཉུག་མའི་འཁྲི་ཤིང་ཆེར།  །ཟ༷་མ་ཏོག་བཞིན་ཤེས་བྱའི་ཚོགས་བསྡམས་པས།  །འ༷་ཅག་འགྲོ་བ་སྒྲོལ་ཕྱིར་ལུང་རྟོགས་ཆོས།  །ཡ༷་བྲལ་ལས་འདས་རྟག་ཏུ་སྦྱིན་ལ་འདུད།  ༦  །རྭ༷་ལྟར་ཉེས་པའི་རྡུལ་གྱིས་མ་གོས་ཤིང་།  །ལ༷་ཀླུང་འགྲོ་ལ་ཕན་བདེའི་དགའ་སྟོན་སྦྱིན།  །ཤ༷་ཟ་སྲོག་གཅོད་དྲེགས་པའི་སྡེ་དཔོན་ཀུན།  །ས༷་བཅུའི་བཀའ་རྟགས་གསར་པས་འཆིང་དེར་འདུད།  ༧  །ཧ༷་རིའི་དྲི་བསུང་འཐུལ་བའི་བདེ་སྟོང་རོས།  །ཨ༷་ཏི་ཟུང་འཇུག་ལང་ཚོ་ཆེར་བརྟས་པས།  །ཤེས་རབ་ཕ་རོལ་ཕྱིན་ཡུམ་རྗེ་བཙུན་མ།  །བརྟན་པ་འཕྲོག་པའི་བྱེད་པོ་ཁྱོད་ལ་འདུད།  ༨  །འགྱུར་བཅས་སྲིད་པའི་འཕོ་བ་དབུ་མར་ཞིག  །འགྱུར་མེད་གདན་གསུམ་མཚན་དཔེའི་དཀྱིལ་འཁོར་སྨིན།  །ཡོངས་གྲུབ་ཡེ་ཤེས་ཆེན་པོར་མཉམ་རོལ་པས།  །ཞིང་ཁམས་ཀུན་སྦྱངས་འགྲོ་རྣམས་སྨིན་བགྱིད་ཤོག  ༩  །ཡུལ་ལ་ལྟོས་པའི་སྤྲོས་བྲལ་སྟོང་པ་ཉིད།  །ཡུལ་ཅན་བདེ་བ་ཆེན་པོས་རབ་བསྡམས་པས།  །བདེ་སྟོང་ཟུང་འཇུག་རྣམ་ཀུན་མཆོག་ལྡན་དང་།  །འཕོ་འགྱུར་བྲལ་བའི་གོ་འཕང་བརྙེས་གྱུར་ཅིག  ༡༠  །གུས་པའི་ཆུ་གཏེར་ལས་སྐྱེས་ཚིག་གི་སྤྲིན།  །རྣམ་དཀར་ཆར་གྱིས་སྤུད་པའི་དགེ་མཚན་གྱིས།  །སྡུག་བསྔལ་བདེན་པའི་ཚ་གདུང་རབ་བཅིལ་ཏེ།  །ལྷན་སྐྱེས་ཐར་པའི་པདྨོ་བཞད་ཕྱིར་བསྔོ།  ༡༡  །ཞེས་ཀུན་མཁྱེན་སངས་རྒྱས་གཉིས་པའི་རྟོགས་པ་བརྗོད་པ་དང་མཐུན་པར་བསྔགས་པའི་མེ་ཏོག་ཕྲ་མོ་འདིའང་གཞོན་ནུ་ཨ་བྷཱ་ཡས་གང་ཤར་མྱུར་དུ་སྦྱར་བའོ།།